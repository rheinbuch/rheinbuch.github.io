咏鹅

鹅鹅鹅, 曲项向天歌, 白毛浮绿水, 红掌拨清波。

风

解落三秋叶，能开二月花。 过江三尺浪，入竹万竿斜。

江南

江南可采莲，莲叶何田田。鱼戏莲叶间，鱼戏莲叶东。鱼戏莲吓西，鱼戏莲叶南，鱼戏莲叶北。

静夜思

床前明月光，疑是地上霜。举头望明月，低头思故乡。

咏华山

只有天在上，更无山与齐。举头红日近，回首白云低。

画

远看山有色，近听水无声。春去花还在，人来鸟不惊。

示儿
死去元知万事空，但悲不见九州同。王师北定中原日，家祭无忘告乃翁。

秋浦歌

白发三千丈，缘愁似个长。不知明镜里，何处得秋霜。

鹿柴

空山不见人，但闻人语响。返景入深林，复照青苔上。

寻隐者不遇

松下问童子，言师采药去。只在此山中，云深不知处。

早发白帝城

朝辞白帝彩云间，千里江陵一日还。两岸猿声啼不住，轻舟已过万重山。

江上渔者

江上往来人，但爱鲈鱼美。君看一叶舟，出没风波里。

舟夜书所见

月黑见渔灯，孤光一点萤。微微风簇浪，散作满河星。

赠汪伦

李白乘舟将欲行，忽闻岸上踏歌声。桃花潭水深千尺，不及汪伦送我情。

夜宿山寺

危楼高百尺，手可摘星辰。不敢高声语，恐惊天上人。

夜雪

已讶衾枕冷，复见窗户明。夜深知雪重，时闻折竹声。

逢雪宿芙蓉山主人

日暮苍山远，天寒白屋贫。柴门闻犬吠，风雪夜归人。

江雪

千山鸟飞绝，万径人踪灭。孤舟蓑笠翁，独钓寒江雪。

雪梅

梅雪争春未肯降，骚人阁笔费评章。梅须逊雪三分白，雪却输梅一段香。

古朗月行(节选)

小时不识月，呼作白玉盘。又疑瑶台镜，飞在青云端。

人日思归

入春才七日，离家已二年。人归落雁后，思发在花前。

绝句

迟日江山丽，春风花草香。
泥融飞燕子，沙暖睡鸳鸯。

村居
清代： 高鼎

草长莺飞二月天，拂堤杨柳醉春烟。
儿童散学归来早，忙趁东风放纸鸢。

春晓
唐代：孟浩然

春眠不觉晓，处处闻啼鸟。
夜来风雨声，花落知多少。

游园不值
宋代： 叶绍翁

应怜屐齿印苍苔，小扣柴扉久不开。
春色满园关不住，一枝红杏出墙来。

题临安邸
宋代： 林升

山外青山楼外楼，西湖歌舞几时休？
暖风熏得游人醉，直把杭州作汴州。

马诗二十三首·其五
唐代： 李贺

大漠沙如雪，燕山月似钩。
何当金络脑，快走踏清秋。

所见
清代： 袁枚

牧童骑黄牛，歌声振林樾。
意欲捕鸣蝉，忽然闭口立。

渡汉江
唐代： 宋之问

岭外音书断，经冬复历春。
近乡情更怯，不敢问来人。

清明
唐代： 杜牧

清明时节雨纷纷，路上行人欲断魂。
借问酒家何处有？牧童遥指杏花村。

蚕妇
宋代： 张俞

昨日入城市，归来泪满巾。
遍身罗绮者，不是养蚕人。

小池
宋代：杨万里

泉眼无声惜细流，树阴照水爱晴柔。
小荷才露尖尖角，早有蜻蜓立上头。

池上
唐代：白居易

小娃撑小艇，偷采白莲回。
不解藏踪迹，浮萍一道开。

悯农二首
唐代： 李绅

锄禾日当午，汗滴禾下土。
谁知盘中餐，粒粒皆辛苦？

八阵图
唐代： 杜甫

功盖三分国，名成八阵图。
江流石不转，遗恨失吞吴。

哥舒歌
唐代： 西鄙人

北斗七星高，哥舒夜带刀。
至今窥牧马，不敢过临洮。

大风歌
两汉： 刘邦

大风起兮云飞扬，
威加海内兮归故乡，
安得猛士兮守四方！

